{
  "title_bg": "Търсачка",
  "text_bg": "Търсачка или търсеща машина (на английски: Web search engine) е специализиран софтуер за извличане на информация, съхранена в компютърна система или мрежа. Това може да е персонален компютър, Интернет, корпоративна мрежа и т.н. Без допълнителни уточнения, най-често под търсачка се разбира уеб(-)търсачка, която търси в Интернет. Други видове търсачки са корпоративните търсачки, които търсят в интранет мрежите, личните търсачки – за индивидуалните компютри и мобилните търсачки. В търсачката потребителят (търсещият) прави запитване за съдържание, отговарящо на определен критерий (обикновено такъв, който съдържа определени думи и фрази). В резултат се получават списък от точки, които отговарят, пълно или частично, на този критерий. Търсачките обикновено използват редовно подновявани индекси, за да оперират бързо и ефикасно. Някои търсачки също търсят в информацията, която е на разположение в нюзгрупите и други големи бази данни. За разлика от Уеб директориите, които се поддържат от хора редактори, търсачките оперират алгоритмично. Повечето Интернет търсачки са притежавани от различни корпорации.",
  "timestamp": "2018-07-11T11:03:00Z",
  "_type": "bgwiki"
}
