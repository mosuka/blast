{
  "title_no": "Søkemotor",
  "text_no": "En søkemotor er en type programvare som leter frem informasjon fra Internett (nettsider eller andre nettressurser) eller begrenset til et datasystem, der informasjonen samsvarer med et gitt søk, og rangerer treffene etter hva den oppfatter som mest relevant. Typisk ligger søkemotoren tilgjengelig som et nettsted, der brukeren legger inn søkeord ev. sammen med filterinnstillinger, og treffene vises gjerne som klikkbare lenker. Søkemotoren kan enten gjøre søk på hele Internett (for eksempel Google, Bing, Kvasir og Yahoo!), innenfor et bestemt nettsted (for eksempel søk innenfor VGs nettavis), eller innenfor et bestemt tema (f.eks. Kelkoo, som søker etter priser på produkter, og Picsearch, som søker etter bilder). En bedrift kan også sette opp en intern bedrifts-søkemotor for å få enklere tilgang til alle dokumenter og databaser i bedriften.",
  "timestamp": "2018-02-05T14:15:00Z",
  "_type": "nowiki"
}
